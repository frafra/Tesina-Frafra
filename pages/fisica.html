<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
<title>Fisica</title>
<link rel="stylesheet" type="text/css" href="stile.css"/>
<meta http-equiv="Content-Type" content="text/html;charset=utf-8"/>
</head>
<body>

<h1>Fisica</h1>
<h2>Le onde radio</h2>

<div class="paragrafo">
<h3>Da Maxwell...</h3>
<div style="text-align: center"><img src="immagini/maxwell.png" alt="le 4 equazioni" class="sinistra"/></div>
<p>Le sensazionali onde elettromagnetiche erano state previste in maniera teorica da Maxwell (1831-1879): egli ipotizzò, partendo dal presupposto che un campo magnetico variabile produce un campo elettrico (secondo la legge di Faraday), che un campo elettrico variabile avrebbe potuto produrre un campo magnetico.</p>
<p>Dobbiamo a Maxwell quella che viene definita la "seconda grande unificazione della fisica" (dopo quella operata da Isaac Newton), in quanto il fisico è riuscito, dopo aver notato alcune analogie tra il campo elettrico e il campo magnetico, a ricostruire, basandosi soltanto su quattro equazioni, le regole base di una nuova forza, nata dalla fusione delle teorie precedenti: <b>l'elettromagnetismo</b>. Le quattro equazioni di Maxwell dimostrano che l'elettricità, il magnetismo e la luce sono tutte manifestazioni del medesimo fenomeno: il campo elettromagnetico. Tutte le altre leggi si evincono da queste quattro relazioni fondamentali.</p>
<p>Maxwell dimostrò che il campo elettrico e magnetico si propagano attraverso lo spazio sotto forma di onde <b>alla velocità costante della luce</b>. Nel 1864 scrisse "A Dynamical Theory of the Electromagnetic Field" dove per la prima volta ipotizzò che la natura ondulatoria della luce fosse la causa dei fenomeni elettrici e magnetici. Il suo lavoro nella redazione di un modello unificato per l'elettromagnetismo è considerato uno dei più grandi risultati della fisica del XIX secolo. Tuttavia, egli rimase ancora legato alla teoria classica (abbandonata) della propagazione della luce attraverso l'etere luminifero, un mezzo ineffabile e sfuggente ad ogni misurazione sperimentale che avrebbe permeato lo spazio vuoto.</p>
<p>Le principali linee guida del pensiero di Maxwell sono identificabili in:</p>
<ul>
<li>Ricerca dell'unità (unificazione)</li>
<li>Rifiuto di ipotesi microscopiche</li>
<li>Enfasi sui risultati sperimentali</li>
</ul>
<p>Come metodo di indagine teorica, Maxwell premia l'analogia perché, secondo lui, in grado di gettar luce sui campi della scienza meno noti, partendo dalle leggi che governano fenomeni meglio conosciuti. Ma questo metodo, sebbene efficace, dev'essere usato, per Maxwell, con consapevolezza per non vanificare gli sforzi e trasformare «utili aiuti in fuochi fatui» («useful helps into Wills of the Wisp», da Essey for the Apostles on Analogies in Nature).</p>
</div>

<div class="paragrafo">
<h3>...A Hertz</h3>
<p>Heinrich Rudolf Hertz (Amburgo, 22 febbraio 1857 – Bonn, 1º gennaio 1894) è stato un fisico tedesco. Se consideriamo Maxwell come il teorico dell'elettromagnetismo, possiamo considerare Hertz come colui che ha sperimentato gli effetti di questa forza, attraverso la creazione di onde elettromagnetiche e di onde radio.</p>
<p>In seguito ad un primo esperimento eseguito da Michelson nel 1881 (anticipatore del più celebre esperimento di Michelson-Morley del 1887) che escludeva l'esistenza dell'etere, egli riformulò le equazioni di Maxwell per tenere conto della novità.
Con un esperimento egli dimostrò che dei segnali elettrici potevano essere inviati attraverso l'aria, come già predetto da James Clerk Maxwell e Michael Faraday e pose le basi per l'invenzione della radio.
Egli scoprì inoltre l'effetto fotoelettrico (la cui spiegazione teorica fu successivamente elaborata da Albert Einstein) osservando che oggetti elettricamente carichi perdevano la carica se esposti alla luce ultravioletta.</p>
<p>Il primo esperimento riguardante la produzione delle onde elettromagnetiche fu portato a conclusione da Hertz (1857-1894), nel 1887. L'esperimento era basato su un semplice circuito LC per generare una corrente alternata; egli notò che poteva trasferire parte di questa energia in un circuito simile, lontano qualche metro. Le caratteristiche di questo trasferimento mostravano caratteristiche tipiche delle onde (vedasi riflessione, rifrazione, <b>interferenza</b>, <b>diffrazione</b>, polarizzazione...).</p>
</div>

<div class="paragrafo">
<h3>Le onde radio nello spettro elettromagnetico</h3>
<p>Le onde radio sono onde di natura elettromagnetica a frequenza minore (ovvero con una frequenza compresa tra i 3 Hz e i 300 GHz). La distinzione tra questo tipo di onde e le microonde non è netta, in quanto si inizia a parlare di microonde già a partire dall'ordine di grandezza del GHz, anche se la telefonia cellulare e le connessioni WI-FI utilizzano queste frequenze.</p>
<p>Ricordiamo che la quantità di informazioni che è possibile trasmettere attraverso questi canali è direttamentre proporzionale alla qualità del segnale e alla frequenza (infatti per le trasmissioni vocali è necessario l'utilizzo di una frequenza superiore alla decina di KHz).</p>
<div style="text-align: center"><img src="immagini/em_spectrum.png" alt="spettro elettromagnetico"/></div>
</div>

<div class="paragrafo">
<h3>Pericolosità delle onde elettromagnetiche</h3>
<div style="text-align: center"><img src="immagini/antenna.jpg" alt="antenna" class="destra"/></div>
<p>Tutt'oggi esistono dubbi sugli effetti prolungati che le onde elettromagnetiche, generate dagli apparecchi che usiamo quotidianamente e che permeano la nostra vita, possano avere sull'uomo. Attualmente non è stato provato scientificamente che queste onde siano nocive: tuttavia esistono dei limiti di legge per impedire che gli apparecchi irradino più del necessario, generando così l'"elettrosmog".</p>
<p>Nonostante non sia possibile ricondurre alcuni disturbi direttamente alle onde elettromagnetiche (l'OMS dichiara che tutti gli studi "non hanno trovato nessuna evidenza convincente di aumenti del rischio di insorgenza del cancro o di alcuna altra malattia in relazione all'uso di telefoni cellulari"), sono state svolte alcune ricerche che destano particolare preoccupazione.
Secondo l’Agenzia per l’Ambiente degli USA (EPA), su otto studi epidemiologici cinque hanno evidenziato rischi statisticamente significativi associati a:</p>
<ul>
<li>Neoplasie linfatiche ed emopoietiche</li>
<li>Cancri totali in abitanti (Hawaii) in stretta prossimità a torri a radiofrequenze (RF)</li>
<li>Cancro del sistema emopoietico (leucemia, linfoma e linfosarcoma, melanoma e esposizione a radiazione RF) in ufficiali e militari polacchi</li>
</ul>
<p>Nonostante questa situazione di incertezza, è provato che le radiazioni ionizzanti (ovvero i raggi X e gamma, non le onde radio o le microonde), sono, data la loro caratteristica di ionizzare (staccare dalla loro struttura singoli elettroni), in grado di rompere dei legami chimici di molecole del nostro corpo, producendo sostanze reattive che possono produrre danni rilevanti al sistema biologico.
E' infatti noto come piccole dosi di raggi ultravioletti o di radiazioni ionizzanti (vedasi la radioattività) possano determinare patologie anche molto gravi come i tumori della pelle o la leucemia.</p>
<p>A differenza di quelle ionizzanti, le radiazioni non ionizzanti, producono un'oscillazione, producendo attrito e, di conseguenza, calore (basti pensare alla cottura di un cibo in un forno a microonde).</p>
</div>

<div class="paragrafo">
<h3>L'interferenza</h3>
<p>Due onde elettromagnetiche generate in due punti diversi dello spazio si sommeranno componendo vettorialmente, punto per punto dello spazio, e istante per istante nel tempo, i vettori campo elettrico e campo magnetico di competenza di ognuna delle due onde elettromagnetiche. Esse mantengono la propria identità ed individualità: generate ognuna dalla sua sorgente, si incontreranno in certi punti dello spazio, ove i loro campi elettrico e magnetico si comporranno vettorialmente, ma continueranno a propagarsi ognuna per conto proprio come se l'altra onda elettromagnetica non esistesse, in virtù della linearità dell'equazione differenziale che descrive il problema. Il processo che, nei punti dello spazio in cui le due onde elettromagnetiche si incontrano, determina la composizione vettoriale, istante per istante e punto per punto, dei loro campi elettrico e magnetico prende il nome di interferenza.</p>
<div style="text-align: center"><img src="immagini/interferenza.jpg" alt="interferenza" class="destra"/></div>
<p>È un fenomeno che conosciamo bene tramite esempi che ci vengono dalle onde meccaniche, ad esempio quelle generate da un sasso gettato in uno stagno. Abbiamo esperienza del fatto che se facciamo cadere in acqua due sassi in due punti distinti, onde trasversali circolari inizieranno a propagarsi sulla superficie dello stagno a partire dai due punti in cui i due sassi sono entrati in acqua. Queste onde si incontreranno interferendo l'una con l'altra; a differenza di quanto il termine sembra indicare, interferire non vuol dire che si ostacolano a vicenda, infatti possiamo osservare distintamente ognuna delle due onde proseguire indisturbata nella sua propagazione, come se l'altra onda non esistesse. Però, nei punti in cui le due onde si incontrano, le loro ampiezze si sommano, generando creste alte e valli profonde là dove si incontrano in fase, e annullandosi là dove si incontrano in opposizione di fase.</p>
<p>Possiamo usare la medesima rappresentazione nel caso di onde elettromagnetiche, nel caso ad esempio di onde sferiche, che nella figura qui di fianco rappresentiamo sotto forma delle oscillazioni spaziali del campo elettrico in uno degli infiniti piani in cui giacciono entrambe le sorgenti di onde sferiche.</p>
<div style="text-align: center"><img src="immagini/interferenza2.jpg" alt="interferenza" class="sinistra"/></div>
<p>E' possibile tuttavia che l'interferenza produca un'onda piana, nel caso in cui siano presenti più sorgenti, che producono onde elettromagnetiche, in modo che risultino disposte lungo una linea. La figura qui a fianco mostra un caso concreto, in cui un numero finito di sorgenti vengono distribuite lungo un segmento, a una distanza costante tra di loro. Il fatto che siano in numero finito (e non infinito) a distanza finita (e non infinitesima) procura ben visibili fenomeni di interferenza sui fronti d'onda, ma non nasconde il fenomeno principale: l'interferenza tra numerose sorgenti di onde sferiche in posizione ravvicinata (ovvero a distanza inferiore rispetto alla lunghezza dell'onda che generano) disposte lungo una linea produce un'onda piana.</p>
</div>

<div class="paragrafo">
<h3>La diffrazione</h3>
<p>Immaginiamo di avere un'onda elettromagnetica piana. Essa si propaga nello spazio, e ad un certo punto incontra uno schermo posto su un piano ortogonale alla direzione di propagazione dell'onda; questo, naturalmente, vuol dire che l'onda incide perpendicolarmente al piano dello schermo. Su di esso è praticata una fenditura. Non poniamo vincoli particolari alle dimensioni di questa fenditura. Chiediamoci piuttosto che effetti essa avrà sull'onda elettromagnetica incidente.</p>
<p>È abbastanza intuitivo il fatto che in tutti i punti il cui lo schermo è pieno l'onda elettromagnetica non sarà in grado di attraversarlo: in ognuno di questi punti, infatti l'onda elettromagnetica sarà in qualche modo assorbita o riflessa dallo schermo, ma non passerà oltre. Ben diverso è il caso dei punti del fronte d'onda che si trovano in corrispondenza della fenditura. Che cosa succede in questi casi?</p>
<p>Come dicevamo, possiamo immaginare che ogni punto del fronte d'onda di un'onda elettromagnetica sia in realtà una sorgente di onde sferiche; siccome un fronte d'onda è costituito da infiniti punti, avremo infinite sorgenti di onde sferiche che interferiranno tra di loro; come abbiamo visto poco prima, un numero elevato (addirittura tendente ad infinito) di sorgenti sferiche poste lungo una linea generano, per interferenza, fronti d'onda piani. Ed ecco che la modellizzazione, astratta invero, del fronte dell'onda piana come composto da infinite sorgenti di onde sferiche prende un senso: il loro effetto risultante, infatti, sarà generare un altro fronte d'onda piano, un po' più in là, riproducendo pertanto il comportamento propagativo dell'onda piana originaria. Insomma, è un trucchetto matematico che apparentemente complica la descrizione del fenomeno, ma che non ne modifica l'aspetto globale: un fronte d'onda di un'onda piana si propaga nello spazio, rimanendo piano.</p>
<div style="text-align: center"><img src="immagini/diffrazione.jpg" alt="interferenza" class="destra"/></div>
<p>Solo che questo modellino matematico apparentemente complicato ci giunge molto comodo per capire che cosa succede alla nostra onda elettromagnetica piana quando giunge sullo schermo dotato di una fenditura. Tutti i punti del fronte d'onda, infatti, saranno modellizzabili come sorgenti di onde sferiche, ma solo quelle generate dai punti in corrispondenza della fenditura potranno propagarsi al di là dello schermo. Qual è la figura di interferenza risultante? Essa è rappresentata, in un caso approssimato, nella figura qui di fianco. L'onda elettromagnetica piana prima dello schermo non è rappresentata, mentre la presenza della fenditura dovrebbe apparire evidente dal grafico che mostra i fronti dell'onda che si propaga al di là di esso. Qual è l'aspetto interessante di questo grafico? Se guardiamo il profilo dei fronti d'onda notiamo due caratteristiche interessanti:</p>
<ul>
<li>In corrispondenza della regione centrale della fenditura, i fronti d'onda sono piani: l'onda elettromagnetica che in origine era piana si propaga con fronti d'onda piani anche al di là dello schermo, ma solo nella regione centrale della fenditura.</li>
<li>In corrispondenza dei bordi della fenditura il fronte d'onda si deforma, curvandosi, perché le sorgenti di onde sferiche poste in prossimità dei bordi della fenditura non possono più contare sull'interferenza generata dalle altre sorgenti che non possono emettere le loro onde sferiche al di là dello schermo; il fronte d'onda perde allora la sua planarità, e si curva "illuminando" anche la regione di spazio che dovrebbe essere "in ombra".</li>
</ul>
<p>Questo fenomeno è detto, per l'appunto, diffrazione.</p>
</div>

<div class="paragrafo">
<h3>Migliorare la qualità di una comunicazione</h3>
<p>Come si può evincere da quanto detto precedentemente, esistono vari modi per migliorare qualitativamente una comunicazione che sfrutta, come mezzo di trasporto, un'onda radio:</p>
<ul>
<li>Aumentare la potenza di emissione (per ottenere un segnare più forte)</li>
<li>Aumentare la frequenza di emissione (per ottenere un canale sul quale sia possibile inviare un maggior numero di informazioni)</li>
<li>Eliminare ostacoli di tipo fisico</li>
<li>Eliminare sorgenti che provochino interferenze (o cambiare la frequenza di uno degli apparecchi)</li>
<li>Usare un meccanismo di correzione del dato (in una comunicazione digitale, in modo che venga richiesta la ritrasmissione della parte danneggiata, stabilita in base a un algoritmo che verifichi l'integrità del dato, come l'md5 o lo sha; non è necessario su comunicazioni informatiche che utilizzano una pacchettizzazione TCP e non UDP).</li>
</ul>
</div>

</body>
</html>
